---
description: Week 10 -
---

# 8. Concept / features

Ik heb 3 concepten bedacht aan de hand van de concurrentieanalyse en in het kort beschreven. Deze heb ik voorgelegd aan mijn collega's van Woedend! en gevraagd om hun voorkeur.

### Concept 1

Een drive based applicatie met mappen, waar je documenten aan mappen kan toevoegen. Belangrijke documenten staan als een sticky bovenaan. Wanneer je iets deelt, kan je kiezen uit meerdere templates dat past bij jouw soort informatie.  
_Denk aan Dropbox en Google Drive._

### Concept 2

Een blog based applicatie met de nieuwste gedeelde informatie bovenaan. Informatie kan in een zelfgekozen template worden gedeeld. Er kunnen labels worden gegeven aan de informatie, zodat deze in een passende categorie kan worden teruggevonden. Belangrijke informatie kunnen bovenaan of aan de zijkant worden vastgezet, zodat je deze met één klik kan bereiken.  
_Denk aan Tumblr._

### Concept 3

Een dashboard based applicatie met de nieuwste gedeelde informatie op de startpagina. Wanneer je iets deelt, kan je kiezen uit meerdere templates dat past bij jouw soort informatie. Je kan deze informatie categoriseren en labelen. Belangrijke informatie kunnen bovenaan of aan de zijkant worden vastgezet, zodat je deze met één klik kan bereiken.   
_Denk aan Evernote._

### Voorkeur

Mijn voorkeur gaat uit naar concept 2. Concept 2 is uniek in kennisdelingsapps. Ik denk dat dit het delen het meest motiveert en het leukst is om te gebruiken. Ik zal ook meer met de vormgeving kunnen doen.

### Gekozen concept

6 collega's hebben hun voorkeur gegeven. 5 aan concept 2 en 1 aan concept 3. Het tweede concept was mijn persoonlijke voorkeur en omdat mijn collega's daarin meegaan, heb ik definitief gekozen om verder te gaan met dit concept.

## 11.04.2019 - Vorige versie

### Features

**Startpagina**  
Op de startpagina staan de meest recente en populairste berichten. Vanaf hier kan je navigeren naar de categorieën en subcategorieën.

**Templates**  
Wanneer je iets deelt, kan je kiezen uit meerdere templates dat past bij jouw soort informatie. Je kan deze informatie categoriseren en tags geven. Je kan bestanden uploaden \(Pages, Word, PDF\), tekstbestanden aanmaken, video's uploaden en tools en widgets plaatsen.

**Teksteditor**  
In een bericht kunnen er tekst, afbeeldingen, video's, GIF's, links, PDF-bestanden, codes en Adobe-bestanden worden toegevoegd. De opmaak van de tekst kan gedeeltelijk worden aangepast. Je kan headings en paragraphs toevoegen, tekst bold, italic, underline en strike maken en \(genummerde\) lijsten invoegen.

**Tags**  
Je kan informatie een tag geven. Je kan onder deze tag zoeken door erop te klikken of te zoeken in de zoekbalk.

**Auteur**  
De auteur van het bericht wordt vermeld.

**Georganiseerde content**  
Er zijn 4 categorieën; _Tutorials_, _Tools & widgets_, _Freelancers_ en _Locaties_.

**Categorie Tutorials en subcategorieën**  
Technisch  
Grafisch en ontwerp  
Foto en video  
Diensten en productiviteit  
_Filter op subcategorie en auteur. Sorteer op datum, alfabet._

**Categorie Tools & widgets en subcategorieën**  
__Technisch  
Grafisch en ontwerp  
Foto en video  
Diensten en productiviteit  
_Filter op subcategorie en auteur. Sorteer op datum, alfabet._

**Freelancers**  
Er zijn 2 lijsten te vinden in de applicatie die aangevuld kan worden. Er is een lijst met freelancers die het bedrijf in het verleden \(tijdelijk\) in dienst hebben gehad. De naam, functie, contactgegevens, portfolio en ervaringen worden vermeld. Binnen deze lijst kan er gefilterd worden op goede/slechte ervaringen en functie. Er kan gesorteerd worden op ervaringen en alfabetische volgorde.

**Freelancer beoordelen**  
Om een freelancer te beoordelen, kunnen er 1 tot en met 5 sterren worden gegeven aan de factoren _Samenwerken_ en _Portfolio_. Hier komt een gemiddelde uit. Er kan ook worden aangegeven of de freelancer wordt aanbevolen of niet.

**Locaties**  
De tweede lijst bestaat uit locaties die gebruikt kunnen worden voor evenementen en opnames of andere projecten. De locatie, contactgegevens en projecten/evenementen die daar in het verleden zijn gehouden worden vermeld. Binnen deze lijst kan er gefilterd worden op plaats. Er kan gesorteerd worden op alfabetische volgorde. Er kan ook worden aangeven of de locatie wordt aanbevolen of niet.

**Likes en comments**  
Je kan berichten van anderen liken en erop reageren.

**Zoeken**  
De applicatie biedt een zoekfunctie. De functie zoekt het gegeven trefwoord in de hele applicatie. Hierna is er nog de mogelijkheid om te filteren en te sorteren.

**Rollen**  
Het is mogelijk om gebruikers toe te voegen en gebruikersgroepen aan te maken. Per gebruikersgroep kan er worden aangegeven of die gebruikers mag toevoegen en verwijderen, rollen kan aanstellen, berichten mag plaatsen en verwijderen en berichten mag liken en er op reageren.

**Notificaties**  
Bij instellingen kan je ervoor kiezen om notificaties aan of uit te zetten en wanneer je deze wil ontvangen.

**Personalisatie**  
Kleuren en de titel van de website kunnen worden aangepast aan het bedrijf.

**Beveiliging**  
Om toegang te krijgen tot de applicatie, kan je inloggen met gebruikersnaam en wachtwoord. Tweestapsverificatie is ook mogelijk.

## **12**.05.2019 - Definitieve versie

## Features

### **Zoeken**

Wanneer de gebruiker op zoek is naar een tool, freelancer of productie die is ingezet tijdens een project, kan hij de zoekfunctie gebruiken. Hij kan op trefwoorden en projectnummer zoeken, type, afdeling, datum en auteur.

**Trefwoorden/projectnummers** - Als de gebruiker weet waar hij naar op zoek is of de klantnaam weet, kan hij hier trefwoorden invoeren. Alles wat in de filters kan worden geselecteerd, kan hier ook worden ingevoerd. Het zal hetzelfde resultaat weergeven.   
Woedend! geeft iedere klant en ieder project een nummer. Hier kan de gebruiker ook op zoeken. Geen van de invoervelden is verplicht. Wel dient er minimaal één veld in worden gevoerd.

**Type** - Als de gebruiker weet of hij op zoek is naar een tool/freelancer/productie, of een combinatie van de drie, kan hij dit selecteren met keuzevakjes.

**Afdeling** - Als de gebruiker in een bepaald vakgebied wil zoeken, kan hij het type speciferen door 1 of meerdere afdelingen te selecteren. Ieder type heeft zijn eigen afdelingen. De afdelingen van de geselecteerde typen worden weergeven. Het type _Tool_ bevat de afdelingen _Development_, _Creatie_, _Foto & video_ en _Diensten en productiviteit_. Het type _Freelancers_ bevat de afdelingen _Development_, _Creatie_, _Foto_, _Video_ en _Strategie_. Het type _Productie_ bevat de afdelingen _Productiehuizen_, _Diensten_ en _Locaties_.

**Datum** - Als de gebruiker weet wanneer de tool/freelancer/productie \(ongeveer\) is ingezet voor een project of is toegevoegd door een collega, kan hij de datum \(dag, maand, jaar\) invoeren. 

**Auteur** - Als de gebruiker weet wie de tool/freelancer/productie aan de applicatie heeft toegevoegd of alleen tools/freelancers/productie van een bepaalde gebruiker wil zien, kan hij de auteur\(s\) selecteren.

### **Toevoegen**

Als er een tool, freelancer of productie is ingezet tijdens een project of de gebruiker vindt iets interessant wat gebruikt kan worden in de toekomst, kan dit worden toegevoegd. Voor elk type informatie is er een ander template. In de teksteditor kunnen er bestanden zoals PDF, afbeeldingen en video's worden geüpload.

**Tool/Freelancer/Productie** - In deze dropdown kiest de gebruiker wat hij wil toevoegen. 

**Afdeling** - In deze dropdown kiest de gebruiker in welke categorie hij de informatie wil toevoegen. Rechtsboven in het formulier staat een vraagteken-icon. Dit vertelt de gebruiker dat hij aan de werkgever moet vragen waar hij de tool/freelancer/productie het best in kan delen, wanneer hij dit niet weet. Dit houdt de applicatie goed georganiseerd.

**URL** - Hier kan een URL naar de website of portfolio worden geplakt.

**Naam** - Hier wordt de naam van de tool/freelancer/productie ingevoerd.

**Beschrijving in paar woorden \(Tool en Productie\)** - Hier wordt de gebruiker gevraagd om de tool/productie in een paar woorden te beschrijven. Dit wordt de ondertitel die te zien is op de homepagina en categoriepagina's.

**Beschrijving functie in één woord \(Freelancer\)** - Hier wordt de gebruiker gevraagd om de functie van de freelancer in één woord te beschrijven. Dit wordt de ondertitel die te zien is op de homepagina en categoriepagina's.

**Beschrijving \(Tool\)** - Hier wordt de gebruiker gevraagd om een uitgebreide beschrijving te geven. De tekst kan worden opgemaakt en er kunnen bestanden worden geüpload zoals afbeeldingen, video's, PDF, Word, Pages en Adobe.

**Logo \(Tool en Productie\)** - Hier kan een logo worden geüpload om de tool/productie makkelijk en snel te herkennen.

**Telefoonnummer \(Freelancer en Productie\)** - Het telefoonnummer kan worden toegevoegd, zodat er contact kan worden opgenomen.

**E-mailadres \(Freelancer en Productie\)** - Het e-mailadres kan worden toegevoegd, zodat er contact kan worden opgenomen.

**Upload werk \(Freelancer en Productie\)** - De gebruiker kan afbeeldingen van het werk van de freelancer uploaden, zodat hij in één oogopslag kan zien wat hij zoal heeft gemaakt. 

**Projectnummers** - De gebruiker kan projectnummers opgeven waar de tool voor is ingezet. Zo is er een directe link met de server. Tijdens het invoeren worden er hints gegeven van eerder gebruikte projectnummers. Indien het nog niet is ingezet, kan deze worden opgelaten.

**Geef tags** - De gebruiker kan tags meegeven, zodat de tool/freelancer/productie makkelijk terug te vinden is. Soms zijn ze niet in één categorie in te delen en met tags kunnen er meerdere categorieën aan worden toegewezen. Tijdens het invoeren worden er hints gegeven van eerder gebruikte tags.

**Beoordeling** - De gebruiker kan de tool/freelancer/productie beoordelen om de kwaliteit te bepalen. Zo helpt hij zijn collega's de beste en meest geschikte tool te vinden voor een project. In het geval van een freelancer en productiehuizen \(Productie\) kan er worden beoordeeld op Portfolio en Samenwerking.

**Opmerkingen \(Freelancer en Productie\)** - De gebruiker kan hier zijn/haar beoordeling toelichten met een uitgebreide beschrijving. De tekst kan worden opgemaakt en er kunnen bestanden worden geüpload zoals afbeeldingen, video's, PDF, Word, Pages en Adobe.

### Beoordelen

Gebruikers bepalen samen hoe de kwaliteit is van een tool, freelancer of productie. Zo helpen zij elkaar om de beste en meest geschikte tools/freelancers/productie te vinden voor hun project. De weergegeven beoordeling is het gemiddelde van alle gegeven beoordelingen. Onderaan de detailpagina kunnen er opmerkingen worden geplaatst. Hier kan de gebruiker bijvoorbeeld vragen stellen over een functie van een tool. Hier hoeft geen beoordeling voor worden gegeven, omdat de gebruiker de tool mogelijk nog niet heeft gebruikt.

**Beoordelen** - Als een gebruiker een tool heeft gebruikt of freelancer/productie heeft ingezet, kan hij een beoordeling toevoegen. Dit is op een schaal van 1 t/m 5 hartjes.

**Toelichting** - Hier kan hij zijn beoordeling toelichten als hij dat wil. 

### **Lijsten**

De gebruiker kan lijsten aanmaken met tools, freelancers en producties die hij mogelijk wil inzetten voor een project of voor een ander doeleinde. Deze kan hij toevoegen door op de Opslaan-knop te klikken bij de tool/freelancer/productie die hij wil en vervolgens een lijst te kiezen. In de lijst kunnen ze ook weer worden verwijderd.

**Nieuwe lijst** - Een nieuwe lijst aanmaken. De titel kan altijd worden gewijzigd met behulp van de inplace editor.

**Exporteren naar PDF** - De geselecteerde lijst exporteren naar PDF. Aan de hand van deze lijst, kan buiten de applicatie verder worden gekeken naar prijs en beschikbaarheid.

**Leden** - Leden bekijken van de lijst en leden toevoegen, zodat zij ook de mogelijkheid hebben om tools/freelancers/productie aan de lijst toe te voegen.

**Verwijderen** - De hele lijst verwijderen.

### **Notificaties**

De gebruiker kan eraan worden herinnerd om de applicatie te bezoeken of content toe te voegen, als hij een tijdje de app niet heeft geopend. Deze herinneringen kunnen aan en uit worden gezet.

### In- en uitloggen

De gebruiker kan inloggen met zijn/haar e-mailadres en wachtwoord. Deze worden aangemaakt door de administrator. De administrator kan rollen \(administrator of gebruiker\) aanwijzen per gebruiker.

## Sitemap

**1.0 Home**

**2.0 Tools**  
2.1 Development  
       2.1.1+ Tool  
2.2 Creatie  
       2.2.1+ Tool  
2.3 Foto en video  
       2.3.1+ Tool  
2.4 Diensten en productiviteit  
       2.4.1+ Tool

**3.0 Freelancers**  
3.1 Development  
       3.1.1+ Freelancer  
3.2 Creatie  
       3.2.1+ Freelancer  
3.3 Foto  
       3.3.1+ Freelancer  
3.4 Video  
       3.4.1+ Freelancer  
3.5 Strategie  
       3.5.1+ Freelancer

**4.0 Productie**  
4.1 Productiehuizen  
       4.1.1+ Productie  
4.2 Diensten  
       4.2.1+ Productie  
4.3 Locaties  
       4.3.1+ Productie

**5.0 Lijsten**

**6.0** **Instellingen**

  
  


